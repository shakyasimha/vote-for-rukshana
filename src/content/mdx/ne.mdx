{/* ne.mdx */}

## को हुन् रुक्शना कपाली ?
आदिवासी जनजाति अधिकार, नेवाः सरोकार, आवासको हक, भाषिक न्याय एवं लैङ्गिक तथा यौनिक अल्पसङ्ख्यक व्यक्तिहरूका मुद्दाहरूमा केन्द्रित रही सामाजिक न्यायप्रति अटुट समर्पण रहेका एक प्रतिबद्ध मानव अधिकारकर्मी हुन्।
वकालत र अदालती प्रक्रियामार्फत विभेदकारी संयन्त्रहरूलाई चुनौती दिँदै परिवर्तनका लागि वर्षौंदेखि क्रियाशील एक परिवर्तनका संवाहक हुन् ।  यस अन्तर्गत आदिवासी तथा स्थानीय भाषाहरूलाई सरकारी कामकाजको भाषाका रूपमा मान्यता दिलाउने, जुगि समुदायको आवासको अधिकार सुरक्षित गर्ने, पारलैङ्गिक व्यक्तिहरूका लागि पहिचानको कानूनी मान्यता, शिक्षा तथा रोजगारीको अधिकार सुनिश्चित गर्ने कार्यहरू रहेका छन् ।
त्रिभुवन विश्वविद्यालयबाट भाषाविज्ञान तथा समाजशास्त्रमा स्नातक (BA.) अध्ययन गरेका ।  पूर्वाञ्चल विश्वविद्यालयबाट पाँच वर्षे कानून संकायमा स्नातक (BA.LLB) अध्ययन पूरा गरेका ।
नेपाल भाषा, नेपाली, अंग्रेजी, हिन्दी, उर्दू र तिब्बती भाषा सहित विभिन्न भाषाका जानकार एक भाषा प्रेमी । थाइ भाषाको प्रारम्भिक ज्ञान भएका । नेपालका स्थानीय तथा आदिवासी भाषा सिक्ने र बुझ्ने कार्यमा गहिरो लगाव भएका ।

--- 

### रुक्शना कपालीको पृष्ठभूमि के हो ?

आफ्नो दबिएको आवाजलाई मुखरित गर्न १५ वर्षकै उमेरदेखि ब्लग लेखनमार्फत सामाजिक अभियानको यात्रा सुरु गरेका, क्रमशः नेपाल भाषालाई विद्यालयको पाठ्यक्रममा समावेश गराउने, न्हूपुखू (रानीपोखरी) लाई मौलिक शैलीमा पुनःनिर्माण गराउने, सडक विस्तारका नाममा नेवाः समुदायको विस्थापन रोक्ने र भाषिक न्याय सुनिश्चित गर्ने जस्ता मुद्दाहरूमा सक्रिय वकालत तथा नेतृत्वदायी भूमिका निर्वाह गरेका थिए ।
वार्षिक गौरव यात्रा (प्राइड परेड) आयोजना गर्ने एवं विशेष गरी पारलैङ्गिक व्यक्तिहरूको पहिचानको अधिकार साथै लैङ्गिक तथा यौनिक अल्पसङ्ख्यक व्यक्तिहरूलाई कानूनी सहायता प्रदान गर्ने नेतृत्वदायी संस्थानका रूपमा २०७५ सालमा  क्वयेर युथ ग्रुप (Queer Youth Group) को सह-स्थापना गरेका थिए । जबर्जस्ती करणीको कानूनमा समावेशिता, वैवाहिक समानता, नागरिकताको अधिकार, सरकारी सेवामा आरक्षण तथा शिक्षामा पहुँच जस्ता विभिन्न सार्वजनिक सरोकारका रिट निवेदनहरूमा क्वयेर युथ ग्रुपले नेतृत्व लिएको थियो ।
२०७७ सालबाट उनको सडकको सङ्घर्ष न्यायालयको इजलाससम्म विस्तार भएको हो । यसै क्रममा पूर्वाञ्चल विश्वविद्यालयमा विद्यार्थी दर्ता (रजिष्ट्रेशन) का लागि सर्वोच्च अदालतबाट अन्तरिम आदेश प्राप्त गर्न सफल भई हाल लैङ्गिक तथा यौनिक अल्पसङ्ख्यक एवं अन्य सीमान्तकृत समुदायको हकहित र कानुनी न्यायका लागि निरन्तर क्रियाशील रहेका छन् ।
उनको रिट निवेदनहरू मध्ये सरकारी कामकाजको भाषाका रूपमा आदिवासी तथा स्थानीय भाषाहरूको स्थानपना तथा कार्यन्वयन पनि रहेको छ ।

२०७९ सालमा स्थानीय सरकारले उनको परिवारलाई आफ्नो पुर्ख्यौली घरबाट विस्थापित गरेपछि 'थाय्‌बाय्‌या ल्वापु' नामक अभियान सुरु गरी जुगि समुदायको परम्परागत आवासको स्वामित्व अधिकारका लागि वकालत गर्दै आइरहेका छन् ।
वक्रपद (क्लबफुट) नामक शारीरिक अपङ्गताका साथ जन्मेका र हाल अवशेष (रेसिड्यूअल) अपाङ्गताका साथ बाँचिरहेका उनी पहुँचयुक्तता तथा अपाङ्गता भएका व्यक्तिका जीवन्त अनुभवलाई राजनीतिक मञ्चमा ल्याउन चाहेका छन् ।
उनले लैङ्गिकता, यौनिकता तथा नेपाल भाषाका विषयमा तीनवटा भाषामा २० भन्दा बढी पुस्तकहरू लेखेका छन् ।

--- 

### रुक्शनाका मुख्य उपलब्धिहरू के-के हुन् ?

- **सम्मान तथा पुरस्कार:** मानव अधिकारको क्षेत्रमा पुर्‍याएको परिवर्तनकारी योगदानको कदरस्वरूप उनले बिबिसी १०० महिला (सन् २०२३), टाइम १०० नेक्स्ट (सन् २०२४) र फोर्ब्स ३० अन्डर ३० (सन् २०२५) जस्ता तीन प्रतिष्ठित अन्तर्राष्ट्रिय सम्मानहरू प्राप्त गरिसकेका छन्।
- **कानूनी कोशेढुङ्गा:** नेपालमा पारलैङ्गिक पहिचानको कानूनी मान्यताको इतिहासमा उनको रिट निवेदनमा सर्वोच्च अदालतबाट २०८० सालमा भएको फैसला एक कोशेढुङ्गाका रूपमा स्थापित भएको छ ।

---

### रुक्शनालाई कसरी मतदान गर्ने ?

रुक्शना कपाली प्रगतिशील लोकतान्त्रिक पार्टीबाट प्रतिनिधि सभाको एक प्रमुख समानुपातिक उम्मेदवार हुन्। यस पार्टीको चुनावी चिन्ह "आँखा" हो। 
रुक्शनालाई मतदान गर्न समानुपातिक तर्फको मतपत्रमा "आँखा" चिन्हमा स्वस्तिक छाप लगाई मतदान गर्नुहोस्।
समानुपातिक निर्वाचन प्रणाली अन्तर्गतको उम्मेदवार भएकाले, देशभरिका जुनसुकै निर्वाचन क्षेत्रका मतदाताहरूले आफ्नो मतपत्रमा आँखा चिन्हलाई मत दिएर उनलाई समर्थन गर्न सक्नुहुनेछ।

---

### रुक्शनालाई किन मत दिने ?
“बाटो बनाइदिन्छु भनेर त सबैले भनिरहेका हुन्छन्। तर त्यो बाटो बनाउँदा त्यहाँका आदिवासी र स्थानीय समुदायको गाँस-बासमा के असर पर्छ? के त्यो बाटो बालबालिकाका लागि सुरक्षित छ? के ज्येष्ठ नागरिकहरू त्यस बाटोमा ढुक्कले हिँड्न सक्छन्? के अपाङ्गता भएका व्यक्तिहरूले स्वतन्त्रतापूर्वक त्यो बाटो प्रयोग गर्न सक्छन्? म यिनै अनदेखा गरिएका र दबाइएका पक्षहरूलाई सदनमा उठाउन उम्मेदवारी दिएको हुँ। सामाजिक न्याय सुनिश्चित गर्न कानूनी पहलकदमी लिने र राज्यको मूलधारबाट ओझेलमा परेका सीमान्तकृत समुदायको प्रतिनिधित्व गर्नु नै मेरो मुख्य ध्येय हो।”

**सबैको पहिचान, सबैलाई सम्मान : सामाजिक न्यायका लागि मेरो अभियान।**

---
