{/* ne.mdx */}

## रुक्सना कपाली आबो वो?


आदीवासी जनजाती मुक्स, नेवा, सरोकार, कीम मुक्, बपो लागी, लइङगीक क तीचुख्री मीनमुलपो तुमबी छुङ नुसानुमुक दुमाबी खानुप्पा खारु मुक्पु  मीन वो ।

छुङतुम क अदालती ढरपअन्सार छीङ्चाङलाम चाप्स तुम मुतो परीवरतनपो लागी आजआजलक खारु मुक्पु खुल्पु वो । तम दुबी आदिबासी क साप्तेलबी जेक्पु मुबमुल सारकारी खारुबी भक्नु, जुगी ससीपो कीम्पो मुक्स राप्नु, पारलइङगीक मीनमुलपो लागी छेन्सीपो कानुनी तुम, चेन्स क खारुपो मुक्स छुङ मुनु गोता ।
त्रिभुवन चेन्कीमलक भासावीग्यान क समाजसास्तरबी चेन्सीम । पुरबअन्चल चेन्कीमलक ङ थो कानुन दुबी बी.ए. एल.एल.बी चेन्सीक ङीरीनीम ।
नेपाल तुम, लुब, अङरेजी, हीन्दी, उरदु क तीब्बतीकाइ खेखे बपो चुक्पुकुक्पु तुक तुम लालुक्मु । थाइ तुम्लोपो सानु छुकुम । नेपालपो साप्तेल क आदीबासी तुम्लो चेन्सीक्पु क चुक्पु खारुबी खुन्सा गो छुकुम ।



--- 

### रुक्साना कपालीपो छीखम म वो ?

होप्पो खुन्दुम स्वम लात्नु १५ थोलक ब्लग, चप्तो दुमाबी खारुलाम खुलु मुम, मेसो: नेपाल तुम्लो चेन्कीमपो चेन्सुलाम्बी हुल्नु, हाङमाकुलाइ खुलुढरपबी मुनु, लम्दु हाक्सा मुनुपो दुबी नेवा दुमापो फाल्सु राप्नु क तुम्लो छुङखारु मुनु हेनी तुममुलपो लागी छीलमी चोमीनपो खारु मुम गो ।

थो गोउरब यातरा खारुनाम मुनु छुङक पारलइङगीक मीनमुलपो छेन्सीपो मुक्स क लइङगीक तीचुख्री मीनमुल कानुन तुम फत्नुपो लागी चोमीन छुकुक २०७५ थो बी क्वयेर युथ गुरुपपो खुलु मुम गो ।
रकबल मेपो कानुनबी हुल्स, मेदुम समछे, नागरीकतापो मुक्स, सारकारी सेवाबी आरक्छन क चेन्सबी हारी हेनी खेखे झारा रीबपो पाछुफोमुलबी क्वयेर युथ गुरुपआ चोमीन छुकुम गो ।

२०७७ थोलक उम्पो लाम रीबुसी छेन्छीकीमतुम्बु छाचुम वो । तेत्नाक, पुरबाअन्चल चेन्कीम्बी चेन्चु दरतापो लागी चो छेन्छीकीमलक फेधो तुम दोक्नु सुपत्र छुकुक तेम्बेला लइङगीक क तीचुख्री खे सन्सम दुमापो गोरेक्पु दुबी खारु मुजोम गो ।

उम्पो पाछुफोमुलबी सारकारी खारुदुपो तुम्लोबी आदीबासी क साप्तेलबीम तुम्लोमुलपो तुनु य गोता ।

२०७६ थो बी सारकारआ उम्पो कीमनाममी होप्पो कीमलक कल्दुपक 'थायबायय ल्वापु' नुपो खारु खुलु मुक जुगी दुमापो खुलुकीमपो मुक्सपो लागि जेतो होजोम मोता ।

वक्रपद नुपो रीराम फालुक बुखुम क तेम्बेला  कुजे छुकुक जीङ्जोम उम् हारी क कुजे छुकुम मीनपो जीङ्पो गोतुम्लो हाङरीदुखमबी हुत्नु लुमुम गोता ।
उम्आ लइङगीक, योउनीकता क नेपाल तुम्लोपो दुबीरेक्बो ब बी सक्सु दुमो चेन्फोमुल चप्तुम गोता ।



--- 

### रुक्सनापो छुङ नुमुल म म वो?

- **रेक्स क पुन्की:** मीनपो मुक्सपो दु:बी खारु मोनीमबी उम्आ बीबीसी १०० मीचुम (२०२३) क हारी ३० (२०२५) हेनी ३ तुप्सुम साइरेक्सामुल दोक्तुम गोता ।

- **कानुनी कोसेलु:** नेपालबी पारलइङगीक छेन्सीपो खुल्सबी उम्पो पाछुफोबी चो अदालतलक २०८० बी छुकुम छीनफान तुक कोसेलु छुकुम गोता ।

---

### रुक्सनालाइ महीन भोट मुनु ?

रुक्सना कपाली प्रगतिशील लोकतान्त्रिक पाटीलक प्रतिनिधि सभापो तुक छुङ समानुपातिक उमेदार वो । तम पाटीपो चुनाबी रुप्छ "मीक्सी" वो । रुक्सनालाइ भोट मुनु समानुपातिकलम्बुपो गोसफोबीब "मीक्सी" रुप्छबी बेनी ।
समानुपातिक निर्वाचन ढरप अन्सारपो उमेदवार छुकुमआ, झारा पाबीम रुप्छ भोट बीक उम्लाइ फत्नु चाप्तीनी ।

---

### रुक्सनालाइ मोहीन भोट बीनु ?

" लम्दु बानेमाङ्खन्तने झाराआ आस्जोतीनी । मन मोम लम्दु मुमधो आदीबासी क साप्तेलचुपो जुनु मुक्पुबी म अक्सर छुक्ता ? म मोम लम्दु चुचुमुल्पो लागि रखवर गोता ? म कुम्सो मीनमुल आसानी लम्थीनु चाप्तीनी ? म कुजे छुकुम मीनमुलआ मो लम्दु लम्थीनु चाप्तीनी ? तमहेम मादोक्पु खुन्दुम तुममुल सदनबी फुक्नु उमेदवार बीङुम । दुमापो न्याय खारु मुनु होखमलक कुरी छुकुम मीनमुलपो चोमीन छुकुक खारु मुनु छुङ नु वो ।"


**झारापो छेन्सी, झारालाइ साइरेक्सा: सामाजीक न्यायपो दुबी ओप्पो नुखारु ।**

