{/* Nepal Bhasa Content */}

## 𑐬𑐸𑐎𑑂𑐳𑐣𑐵 𑐎𑐥𑐵𑐮𑐶 𑐳𑐸 𑐏𑑅 ?

𑐁𑐡𑐶𑐰𑐵𑐳𑐷 𑐖𑐣𑐖𑐵𑐟𑐶 𑐀𑐢𑐶𑐎𑐵𑐬, 𑐣𑐾𑐰𑐵𑑅 𑐳𑐬𑑀𑐎𑐵𑐬, 𑐠𑑅𑐐𑐸 𑐠𑐵𑐫𑑂‌𑐫𑐵 𑐴𑐎𑐫𑐵 𑐏𑑃, 𑐨𑐵𑐫𑑂‌𑐫𑐵 𑐣𑑂𑐫𑐵𑐫, 𑐖𑐵𑑅 𑐰 𑐫𑐔𑐵 𑐴𑑂𑐩𑑂𑐰𑑅𑐮𑑂𑐫𑐵𑑅𑐟𑐫𑑂‌𑐐𑐸 𑐏𑑃 (𑐩𑐸𑐡𑑂𑐡𑐵) 𑐫𑑂 𑐩𑐹𑐏𑑃 𑐖𑑂𑐰𑐣𑐵𑑅 𑐳𑐵𑐩𑐵𑐖𑐶𑐎 𑐣𑑂𑐫𑐵𑐫𑐫𑐵 𑐖𑑂𑐫𑐵𑐫𑑂 𑐠𑑅𑐟 𑐥𑐵𑐣𑐵𑐔𑑂𑐰𑑄𑐴𑑂𑐩 𑐕𑐴𑑂𑐩 𑐩𑐵𑐣𑐰 𑐀𑐢𑐶𑐎𑐵𑐬 𑐎𑑅𑐩𑐶 𑑋

𑐰𑐎𑐵𑐮𑐟 𑐰 𑐀𑐡𑐵𑐮𑐟𑐫𑐵 𑐖𑑂𑐫𑐵 𑐥𑐵𑐏𑐾𑑄 𑐠𑐠𑑂𑐫𑐵𑑅 𑐎𑑂𑐰𑐠𑑂𑐫𑐵𑑅 𑐰 𑐥𑐵𑐎𑐵𑐟𑑅𑐐𑐸 𑐳𑑄𑐫𑐣𑑂𑐟𑑂𑐬𑐫𑐵𑐟 𑐴𑐵𑐠𑑂𑐫𑐵 𑐧𑐶𑐫𑐵 𑐴𑑂𑐫𑐸𑐥𑐵𑑅𑐰 𑐴𑐶𑐮𑐵𑐳𑐸𑐫𑐵 𑐣𑐶𑐟𑐶𑑄 𑐟𑐵𑑅𑐂𑐮𑑄 𑐣𑐶𑐳𑐾𑑄 𑐖𑑂𑐫𑐵 𑐫𑐵𑐣𑐵𑐔𑑂𑐰𑑄𑐴𑑂𑐩 𑐕𑐴𑑂𑐩 𑐣𑑂𑐴𑑂𑐫𑐮𑐸𑐰𑐵𑑅 𑐏𑑅 𑑋 𑐡𑐾𑐫𑑂‌𑐫𑐵 𑐦𑐸𑐎𑑄 𑐖𑐵𑐟𑐶, 𑐁𑐡𑐶𑐰𑐵𑐳𑐶 𑐰 𑐮𑐵𑐐𑐵𑐫𑐵 𑐨𑐵𑐫𑑂‌𑐫𑐵𑐟 𑐳𑐬𑐎𑐵𑐬𑐫𑐵 𑐖𑑂𑐫𑐵𑐏𑑃𑐫𑑂 𑐕𑑂𑐫𑐮𑐾 𑐡𑐫𑐾𑐎𑐾𑐐𑐸 𑐰 𑐩𑐵𑐣𑑂𑐫𑐟𑐵 𑐎𑐵𑐫𑐾𑐐𑐸 𑐏𑑃𑐫𑑂, 𑐣𑐾𑐰𑐵𑑅 𑐖𑐵𑐟𑐶𑐫𑐵 𑐖𑐸𑐐𑐶 𑐳𑐩𑐸𑐡𑐵𑐫𑐫𑐵 𑐠𑑅𑐐𑐸 𑐠𑐵𑐫𑑂‌𑐧𑐵𑐫𑑂‌𑐫𑐵 𑐴𑐎 𑐀𑐢𑐶𑐎𑐵𑐬𑐫𑐵𑐟 𑐧𑑅𑐮𑐵𑐎𑐵 𑐫𑑄𑐎𑐾𑐐𑐸, 𑐴𑐶𑐮𑐵𑐖𑐵𑑅𑐩𑐶𑐟𑐫𑑂‌𑐟 𑐴𑑂𑐩𑐳𑐶𑐂𑐎𑐾𑐐𑐸 𑐰 𑐎𑐵𑐣𑐸𑐣𑐫𑐵 𑐩𑐵𑐣𑑂𑐫𑐟𑐵, 𑐳𑐶𑐎𑑂𑐲𑐵 𑐰 𑐮𑐖𑐐𑐵𑑅𑐫𑐵 𑐀𑐢𑐶𑐎𑐵𑐬 𑐡𑐫𑐾𑐎𑐾𑐐𑐸 𑐏𑑃 𑐎𑑂𑐰𑐵𑐟𑐸𑐎𑐾𑐐𑐸 𑑋

𑐟𑑂𑐬𑐶𑐨𑐸𑐰𑐣 𑐴𑐮𑐶𑑄𑐧𑑂𑐰𑐣𑐾𑐎𑐸𑐠𑐶 𑐥𑐵𑐏𑐾𑑄 𑐨𑐵𑐲𑐵𑐰𑐶𑐖𑑂𑐘𑐵𑐣, 𑐳𑐩𑐵𑐖𑐱𑐵𑐳𑑂𑐟𑑂𑐬 𑐏𑑃𑐳𑐸𑐂 𑐳𑑂𑐣𑐵𑐟𑐎 (BA) 𑐟𑐐𑐶𑑄 𑐟𑐎 𑐧𑑂𑐰𑐣𑐾 𑐎𑑂𑐰𑐔𑐵𑐫𑐾𑐎𑐵𑑅 𑐥𑐹𑐬𑑂𑐰𑐵𑐘𑑂𑐔𑐮 𑐴𑐮𑐶𑑄𑐧𑑂𑐰𑐣𑐾𑐎𑐸𑐠𑐶 𑐥𑐵𑐏𑐾𑑄 𑑕 𑐡𑑃𑐫𑐵 𑐎𑐵𑐣𑐸𑐣 𑐧𑑂𑐰𑐣𑐾𑐖𑑂𑐫𑐵𑐫𑑂 𑐳𑑂𑐣𑐵𑐟𑐎 (BA.LLB) 𑐟𑑃 𑐥𑐹𑐰𑑄𑐎𑐵𑐡𑐶𑐂𑐴𑑂𑐩 𑐏𑑅 𑑋

𑐰𑐫𑑂‌𑐎𑑅 𑐣𑐾𑐥𑐵𑐮𑐨𑐵𑐳𑐵, 𑐏𑐫𑑂 𑐨𑐵𑐫𑑂, 𑐀𑑄𑐐𑑂𑐬𑐾𑐖𑐶 𑐨𑐵𑐫𑑂, 𑐴𑐶𑐣𑑂𑐡𑐶 𑐨𑐵𑐫𑑂, 𑐄𑐬𑑂𑐡𑐸 𑐨𑐵𑐫𑑂 𑐰 𑐳𑑃𑐫𑑂 𑐨𑐵𑐫𑑂‌𑐫𑐵 𑐣𑐵𑐥𑐣𑐵𑐥𑑄 𑐠𑐷𑐠𑐷 𑐩𑐾𑐩𑐾𑐐𑐸 𑐨𑐵𑐫𑑂‌𑐫𑐵 𑐐𑑂𑐫𑐵𑑄 𑐡𑐸𑐴𑑂𑐩  𑐏𑑅 𑑋 𑐀𑐠𑐾𑐴𑐾 𑐰𑐫𑑂‌𑐎𑑅𑐫𑐵𑐎𑐾 𑐠𑐵𑐂 𑐨𑐵𑐫𑑂‌𑐫𑐵 𑐣𑑄 𑐕𑐸𑑄 𑐕𑐸𑑄 𑐐𑑂𑐫𑐵𑑄 𑐡𑑅𑐳𑐵 𑐣𑐾𑐥𑐵𑑅 𑐡𑐾𑐫𑑂‌𑐫𑐵 𑐁𑐡𑐶𑐰𑐵𑐳𑐷 𑐟𑐫𑑂‌𑐐𑐸 𑐨𑐵𑐫𑑂 𑐰 𑐠𑐷𑐠𑐷 𑐮𑐵𑐐𑐵𑐫𑐵 𑐨𑐵𑐫𑑂 𑐳𑐫𑐾𑐎𑐾𑐐𑐸 𑐖𑑂𑐫𑐵𑐫𑑂 𑐣𑑄 𑐣𑐸𑐐𑑅 𑐎𑑂𑐰𑐳𑐵𑑅 𑑋

--- 

## 𑐬𑐸𑐎𑑂𑐳𑐣𑐵 𑐎𑐥𑐵𑐮𑐶𑐫𑐵 𑐮𑐶𑐢𑑄𑐳𑐵 𑐕𑐸 𑐏𑑅 ?

𑐰𑐫𑑂‌𑐎𑐮𑑄 𑐎𑑂𑐰𑐠𑑂𑐫𑐵𑐣𑐵𑐟𑑅𑐥𑐶𑑄 𑐩𑐣𑐹𑐟𑐫𑑂‌𑐐𑐸 𑐳𑑅𑐫𑐵𑐟 𑐟𑐥𑑂𑐫𑑄𑐎 𑐰 𑐫𑐔𑐸𑐎 𑐣𑑂𑐴𑑂𑐫𑐧𑑂𑐰𑐫𑐾𑐟 𑐠𑑅 𑑑𑑕𑐡𑑃 𑐡𑐸𑐧𑐮𑐫𑑂 𑐣𑐶𑐳𑐾𑑄 𑐧𑑂𑐮𑐐 𑐰  𑐔𑑂𑐰𑐳𑐸 𑐔𑑂𑐰𑐫𑐵𑑅 𑐀𑐨𑐶𑐫𑐵𑐣 𑐣𑑂𑐴𑑂𑐫𑐵𑐎𑐾𑐐𑐸 𑐎𑐸𑐟𑑅 𑐫𑐵𑑅𑐐𑐸 𑐏𑑅 𑑋 𑐠𑐸𑐎𑐠𑑄 𑐴𑐾 𑐣𑐾𑐥𑐵𑐮𑐨𑐵𑐳𑐵𑐫𑐵𑐟 𑐧𑑂𑐰𑐣𑐾𑐎𑐸𑐠𑐶𑐫𑐵 𑐧𑑂𑐰𑐣𑐾𑐖𑑂𑐰𑐮𑐣𑐫𑑂  𑐡𑐸𑐠𑑂𑐫𑐵𑐎𑐾𑐐𑐸, 𑐣𑑂𑐴𑐹 𑐥𑐸𑐏𑐸𑐫𑐵𑐟 𑐠𑑅𑐐𑐸 𑐴𑐾 𑐥𑐬𑑄𑐥𑐬𑐵𑐫𑐵 𑐥𑐴𑐮𑑄 𑐡𑐫𑐾𑐎𑐾𑐐𑐸, 𑐮𑑃 𑐟𑐧𑑂𑐫𑐵 𑐫𑐵𑐫𑐾𑐐𑐸 𑐣𑐵𑐩𑐫𑑂 𑐣𑐾𑐰𑐵𑑅𑐟𑐫𑑂‌𑐟 𑐠𑑅𑐐𑐸 𑐠𑐵𑐳𑑄 𑐥𑐶𑐟𑐶𑐣𑐵 𑐕𑑂‌𑐰𑐫𑐾𑐐𑐸 𑐖𑑂𑐫𑐵 𑐥𑐣𑐾𑐐𑐸 𑐰 𑐨𑐵𑐫𑑂‌𑐫𑐵 𑐣𑑂𑐫𑐵𑐫𑐫𑐵𑐟 𑐠𑐵𑐟𑑄 𑐟𑐫𑐾𑐐𑐸 𑐩𑐸𑐡𑑂𑐡𑐵𑐫𑑂 𑐳𑐎𑑂𑐬𑐶𑐫 𑐖𑐸𑐫𑐵𑑅 𑐰𑐎𑐵𑐮𑐟 𑐫𑐵𑐫𑐾𑐐𑐸 𑐣𑑂𑐴𑑂𑐫𑐮𑐸𑐰𑐵 𑐖𑐸𑐫𑐵𑑅 𑐖𑑂𑐫𑐵 𑐫𑐵𑐣𑐵𑐔𑑂𑐰𑐣𑐵 𑐡𑐶𑐂𑐐𑐸 𑐡𑐸 𑑋
𑐐𑐬𑑂𑐧 𑐫𑐵𑑅 (𑐥𑑂𑐬𑐵𑐂𑐡 𑐥𑐬𑐾𑐡) 𑐫𑐵 𑐡𑑃𑐩𑐸𑐖𑑂𑐫𑐵𑐫𑐵 𑐐𑑂𑐰𑑅𑐳𑐵 𑐐𑑂𑐰𑐫𑐾𑐐𑐸 𑐰 𑐴𑐶𑐮𑐵𑐖𑐵𑑅 𑐩𑐶𑐟𑐫𑑂‌𑐐𑐸 𑐴𑑂𑐩𑐳𑐶𑐂𑐎𑐵 𑐰 𑐀𑐢𑐶𑐎𑐵𑐬𑐫𑐵 𑐮𑐶𑐳𑐾𑑄 𑐖𑐵𑑅 𑐰 𑐴𑑂𑐩𑑂𑐰𑑅𑐮𑑂𑐫𑐵𑐏𑐫𑑂 𑐡𑐸𑐥𑐶𑑄𑐟 𑐎𑐵𑐣𑐸𑐣𑐫𑐵 𑐐𑑂𑐰𑐵𑐴𑐵𑐮𑐶 𑐧𑐶𑐂𑐟 𑐣𑑂𑐴𑑂𑐫𑐮𑐸𑐰𑐵𑑅 𑐳𑑄𑐳𑑂𑐠𑐵 𑐎𑐠𑑄 𑐣𑐾.𑐳𑑄 𑑑𑑑𑑓𑑙 𑐫𑑂 𑐎𑑂𑐰𑐫𑑂‌𑐬 𑐮𑑂𑐫𑐵𑐫𑑂‌𑐴𑑂𑐩 𑐥𑐸𑐔𑑅 (Queer Youth Group) 𑐣𑐷𑐳𑑂𑐰𑐣𑐾𑐐𑐸 𑐖𑑂𑐫𑐵 𑐖𑐹𑐐𑐸 𑐏𑑅 𑑋 𑐖𑐧𑐬𑑂𑐖𑐳𑑂𑐟𑐷 𑐎𑐬𑐞𑐷𑐫𑐵 𑐎𑐵𑐣𑐸𑐣𑐫𑑂 𑐡𑐸𑐠𑑂𑐫𑐵𑐎𑐾𑐐𑐸, 𑐂𑐴𑐶𑐥𑐵𑐮𑐫𑑂 𑐳𑐩𑐵𑐣𑐟𑐵, 𑐣𑐵𑐐𑐬𑐶𑐎𑐟𑐵𑐫𑐵  𑐀𑐢𑐶𑐎𑐵𑐬, 𑐳𑐬𑐎𑐵𑐬𑐫𑐵 𑐖𑑂𑐫𑐵𑐫𑑂 𑐁𑐬𑐎𑑂𑐲𑐞 𑐰 𑐳𑐶𑐎𑑂𑐲𑐵𑐫𑑂 𑐎𑐵𑐫𑐾 𑐡𑐂𑐐𑐸 𑐠𑐾𑑄 𑐖𑑂𑐰𑑅𑐐𑐸 𑐠𑐷𑐠𑐷 𑐳𑐬𑑀𑐎𑐵𑐬𑐫𑐵 𑐬𑐶𑐟 𑐂𑐣𑐵𑐥𑐫𑑂 𑐎𑑂𑐰𑐫𑑂‌𑐬 𑐮𑑂𑐫𑐵𑐫𑑂‌𑐴𑑂𑐩 𑐥𑐸𑐔𑑅 𑐥𑐵𑐏𑐾𑑄  𑐣𑑂𑐴𑑂𑐫𑐮𑐸𑐰𑐵𑑅𑐖𑑂𑐫𑐵 𑐫𑐵𑑅𑐐𑐸  𑐏𑑅 𑑋
𑐰𑐫𑑂‌𑐎 𑐮𑑃𑐡𑐠𑐸𑑄 𑐣𑐶𑐳𑐾𑑄 𑐣𑑂𑐫𑐵𑐫𑐵𑐮𑐫 𑐟𑐎𑐫𑐵 𑐳𑑅 𑐠𑑂𑐰𑐫𑐾𑐎𑐾𑐐𑐸 𑐖𑑂𑐫𑐵 𑐣𑐾.𑐳𑑄 𑑑𑑑𑑔𑑑 𑐣𑐶𑐳𑐾𑑄 𑐣𑑂𑐴𑑂𑐫𑐵𑐎𑐸𑐐𑐸 𑐏𑑅 𑑋 𑐠𑐸𑐐𑐸 𑐖𑑂𑐫𑐵𑐫𑐵 𑐗𑑂𑐰𑐮𑐫𑑂 𑐥𑐹𑐬𑑂𑐰𑐵𑐘𑑂𑐔𑐮 𑐴𑐮𑐶𑑄𑐧𑑂𑐰𑐣𑐾𑐎𑐸𑐠𑐶 𑐡𑐸𑐣𑐾 𑐧𑑂𑐰𑐣𑐵𑐩𑐶 𑐡𑐸𑐟𑐶𑐣𑐾𑐐𑐸 (𑐰𑐶𑐡𑑂𑐫𑐵𑐬𑑂𑐠𑐷 𑐡𑐬𑑂𑐟𑐵 𑐫𑐵𑐫𑐾𑐟) 𑐳𑐬𑑂𑐧𑑀𑐔𑑂𑐔 𑐀𑐡𑐵𑐮𑐟 𑐥𑐵𑐏𑐾𑑄 𑐀𑐣𑑂𑐟𑐬𑐶𑐩 𑐄𑐖𑑄 𑐰𑐫𑐾 𑐢𑐸𑑄𑐎𑐵𑑅 𑐁𑑅 𑐖𑐵𑑅 𑐰 𑐴𑑂𑐩𑑂𑐰𑑅𑐮𑑂𑐫𑐵𑐏𑐫𑑂 𑐡𑐸𑐥𑐶𑐣𑐶𑐐𑐸 𑐴𑐎𑐴𑐶𑐟 𑐰 𑐎𑐵𑐣𑐸𑐣𑐫𑐵 𑐣𑑂𑐫𑐵𑐫𑐫𑐵𑐟 𑐩𑐡𑐶𑐎 𑐣𑑂𑐴𑑂𑐫𑐖𑑂𑐫𑐵𑐣𑐵𑐔𑑂𑐰𑐣𑐵 𑐡𑐶𑐂𑐐𑐸 𑐡𑐸 𑑋 𑐰𑐫𑑂‌𑐎𑑅𑐫𑐵 𑐬𑐶𑐟 𑐂𑐣𑐵𑐥𑐫𑑂 𑐳𑐬𑐎𑐵𑐬𑐫𑐵 𑐖𑑂𑐫𑐵 𑐎𑐠𑑄 𑐕𑑂𑐫𑐮𑐶𑐂𑐐𑐸 𑐨𑐵𑐫𑑂 𑐎𑐠𑑄 𑐦𑐸𑐎𑑄 𑐁𑐡𑐶𑐰𑐵𑐳𑐶𑐟𑐫𑑂‌𑐐𑐸 𑐨𑐵𑐫𑑂 𑐰 𑐮𑐵𑐐𑐵 𑐨𑐵𑐫𑑂‌𑐫𑐵𑐟 𑐩𑐵𑐣𑑂𑐫𑐟𑐵 𑐧𑐶𑐂𑐎𑐾𑐐𑐸 𑐰 𑐖𑑂𑐫𑐵𑐫𑑂 𑐕𑑂‌𑐫𑑂‌𑐎𑐾𑐐𑐸 𑐏𑑅 𑑋
𑐣𑐾.𑐳𑑄 𑑑𑑑𑑔𑑓  𑐡𑑃𑐫𑑂 𑐰𑐫𑑂‌𑐎𑑅𑐫𑐵 𑐩𑐵𑐔𑐵𑐕𑐶𑐫𑐵𑐟 𑐠𑑅𑐐𑐸 𑐥𑐸𑐬𑐏𑐵𑐫𑐵 𑐕𑐾𑑄 𑐥𑐶𑐟𑐶𑐣𑐾𑐐𑐸 𑐖𑑂𑐫𑐵 𑐫𑐵𑐫𑐾 𑐢𑐸𑑄𑐎𑐵𑑅 '𑐠𑐵𑐫𑑂‌𑐧𑐵𑐫𑑂‌𑐫𑐵 𑐮𑑂𑐰𑐵𑐥𑐸' 𑐣𑐵𑐩𑑄 𑐀𑐨𑐶𑐫𑐵𑐣 𑐣𑑂𑐴𑑂𑐫𑐵𑐎𑐵𑑅 𑐖𑐸𑐐𑐶 𑐳𑐩𑐸𑐡𑐵𑐫𑐫𑐵 𑐥𑐬𑑄𑐥𑐬𑐵𑑄 𑐣𑐶𑐳𑐾𑑄𑐫𑐵 𑐠𑑅𑐐𑐸 𑐠𑐵𑐫𑑂‌𑐧𑐵𑐫𑑂‌𑐫𑐵 𑐀𑐢𑐶𑐎𑐵𑐬𑐫𑐵 𑐣𑐶𑐟𑐶𑑄 𑐰𑐎𑐵𑐮𑐟𑐫𑐵 𑐖𑑂𑐫𑐵 𑐫𑐵𑐣𑐵𑐰𑐫𑐵𑐔𑑂𑐰𑑄𑐐𑐸  𑐏𑑅 𑑋
𑐔𑐵𑐟𑐹 𑐟𑐸𑐟𑐶 (𑐎𑑂𑐮𑐧𑐦𑐸𑐟) 𑐖𑑂𑐰𑐣𑐵𑑅 𑐧𑐹𑐥𑐶𑑄 𑐰𑐵 𑐧𑐸𑐳𑐵𑑄 𑐣𑐶𑐳𑐾𑑄 𑐏𑐹𑐥𑐶𑑄 𑐩𑐣𑐹𑐟𑐫𑑂‌𑐐𑐸 𑐖𑑂𑐫𑐹𑐟𑐵𑑅𑐫𑐵 𑐀𑐣𑐸𑐨𑐰𑐫𑐵𑐟 𑐬𑐵𑐖𑐣𑐶𑐟𑐶𑐫𑐵 𑐡𑐧𑐸𑐮𑐶𑐂 𑐴𑐫𑐾𑐐𑐸 𑐎𑐸𑐟 𑐎𑐸𑐟𑑅 𑐫𑐵𑐣𑐵𑐡𑐶𑐂𑐐𑐸 𑐡𑐸 𑑋 𑐰𑐫𑑂‌𑐎𑐮𑑄 𑐖𑐵𑑅, 𑐫𑐔𑐵 𑐰 𑐣𑐾𑐥𑐵𑐮𑐨𑐵𑐳𑐵𑐫𑐵 𑐏𑑃𑐫𑑂 𑐳𑑂𑐰𑑄𑐐𑐹 𑐨𑐵𑐳𑑄 𑐣𑐷𑐐𑐹 (𑑒𑑐) 𑐳𑑂𑐰𑐫𑐵𑑅 𑐀𑐥𑑂𑐰𑑅 𑐳𑐦𑐹 𑐔𑑂𑐰𑐫𑐵𑐡𑐶𑐂 𑐢𑐸𑑄𑐎𑐹𑐐𑐸 𑐡𑐸 𑑋

--- 

## 𑐴𑐣𑐾𑐖𑑂𑐫𑐵 𑐰 𑐳𑐶𑐬𑐥𑐵

- 𑐩𑐵𑐣𑐰 𑐀𑐢𑐶𑐎𑐵𑐬𑐫𑐵 𑐏𑑂𑐫𑐮𑐫𑑂 𑐧𑐶𑐫𑐵𑐡𑐶𑐂𑐐𑐸 𑐴𑑂𑐫𑐹𑐥𑐵𑑅𑐫𑐵 𑐫𑑀𑐐𑐡𑐵𑐣𑐫𑐵𑐟 𑐴𑐣𑐵𑑅 𑐰𑐫𑑂‌𑐎𑑅𑐫𑐵 𑐧𑐶𑐧𑐶𑐳𑐶 𑑑𑑐𑑐 𑐴𑑂𑐩 𑐩𑐶𑐳𑐵 (𑐳𑐣𑑂 𑑒𑑐𑑒𑑓), 𑐟𑐵𑐂𑐩 𑑑𑑐𑑐 𑐠𑐣𑑄 𑐮𑐶𑐥𑐵𑐫𑐵 𑐴𑑂𑐩 (𑐳𑐣𑑂 𑑒𑑐𑑒𑑔), 𑑓𑑐 𑐡𑑃 (𑐳𑐸𑐂𑐡𑑃) 𑐎𑑂𑐰𑐫𑑂‌𑐫𑐵 𑐦𑑀𑐬𑑂𑐧𑑂𑐳 (𑐳𑐣𑑂 𑑒𑑐𑑒𑑕) 𑐠𑐾𑑄 𑐖𑑂𑐫𑐵𑑅𑐐𑐸 𑐣𑐵𑑄𑐖𑐵𑑅𑐐𑐸 𑐴𑐮𑑄 𑐴𑐣𑐵 𑐳𑐶𑐬𑐥𑐵 𑐎𑐫𑐵𑐡𑐶𑐂𑐐𑐸 𑐡𑐸 𑑋
- 𑐎𑐵𑐣𑐸𑐣𑐫𑑂 𑐃𑐮𑑂𑐰𑐴𑑄 - 𑐣𑐾𑐥𑐵𑐮𑐫𑑂 𑐴𑐶𑐮𑐵𑐖𑐵𑑅𑐩𑐶𑐫𑐵 𑐴𑑂𑐩𑐳𑐷𑐎𑐵𑐫𑐵 𑐎𑐵𑐣𑐸𑐣𑐫𑐵 𑐩𑐵𑐣𑑂𑐫𑐟𑐵 𑐎𑐠𑑄 𑐂𑐟𑐶𑐴𑐵𑐳𑐫𑑂 𑐰𑐫𑑂‌𑐎𑑅𑐫𑐵 𑐬𑐶𑐟 𑐂𑐣𑐵𑐥𑐫𑑂 𑐳𑐬𑑂𑐧𑑀𑐔𑑂𑐔 𑐀𑐡𑐵𑐮𑐟𑑄 𑐣𑐾.𑐳𑑄 𑑑𑑑𑑔𑑔 𑐡𑑃𑐫𑑂 𑐖𑐹𑐐𑐸 𑐦𑐿𑐳𑐮𑐵 𑐕𑐐𑐹 '𑐃𑐮𑑂𑐰𑐴𑑄' 𑐎𑐠𑑄 𑐠𑐵𑐫𑑂 𑐎𑐵𑑅𑐐𑐸 𑐡𑐸 𑑋

--- 

## 𑐬𑐸𑐎𑑂𑐳𑐣𑐵𑐫𑐵𑐟 𑐨𑑀𑐟 𑐐𑐠𑐾𑐫𑐵𑐣𑐵𑑅 𑐧𑐶𑐂𑐐𑐸

𑐬𑐸𑐎𑑂𑐳𑐣𑐵 𑐎𑐥𑐵𑐮𑐶 𑐥𑑂𑐬𑐐𑐟𑐶𑐳𑐶𑐮 𑐮𑑀𑐎𑐟𑐵𑐟𑐵𑑄𑐟𑑂𑐬𑐶𑐎 𑐥𑐵𑐬𑑂𑐟𑐶 𑐥𑐵𑐏𑐾𑑄 𑐥𑑂𑐬𑐟𑐶𑐣𑐶𑐢𑐶 𑐳𑐨𑐵𑐫𑐵 𑐕𑐴𑑂𑐩 𑐩𑐹𑐴𑑂𑐩 𑐳𑐩𑐵𑐣𑐸𑐥𑐵𑐟𑐶𑐎 𑐄𑐩𑑂𑐩𑐾𑐡𑐰𑐵𑐬 𑐏𑑅 𑑋 𑐠𑐸𑐐𑐸 𑐥𑐵𑐬𑑂𑐟𑐶𑐫𑐵 𑐮𑑂𑐫𑐖𑑂𑐫𑐵 𑐔𑐶𑑄 '𑐩𑐶𑐏𑐵' 𑐏𑑅 𑑋

𑐬𑐸𑐎𑑂𑐳𑐣𑐵𑐫𑐵𑐟 𑐨𑑀𑐟 𑐧𑐶𑐂𑐟 𑐳𑐩𑐵𑐣𑐸𑐥𑐵𑐟𑐶𑐎 𑐩𑐟𑐥𑐟𑐶𑐂 '𑐩𑐶𑐏𑐵’ 𑐔𑐶𑐣𑐫𑑂 𑐳𑑂𑐰𑐳𑑂𑐟𑐶𑐎 𑐕𑐵𑐥 𑐟𑐫𑐵𑑅 𑐨𑑀𑐟 𑐧𑐶𑐂𑐐𑐸 𑑋

𑐳𑐩𑐵𑐣𑐸𑐥𑐵𑐟𑐶𑐎 𑐮𑑂𑐫𑐖𑑂𑐫𑐵 𑐥𑐴𑑅 𑐎𑐠𑑄𑐫𑐵 𑐄𑐩𑑂𑐩𑐾𑐡𑐰𑐵𑐬 𑐖𑐹𑐐𑐸𑐮𑐶𑑄 𑐡𑐾𑐫𑑂 𑐣𑑂𑐫𑑄𑐎 𑐣𑑂𑐴𑑂𑐫𑐵𑐐𑐸 𑐮𑑂𑐫𑐖𑑂𑐫𑐵 𑐮𑐵𑐐𑐵𑑄 (𑐣𑐶𑐬𑑂𑐰𑐵𑐔𑐣 𑐎𑑂𑐲𑐾𑐟𑑂𑐬𑑄) 𑐩𑐟𑐡𑐵𑐣 𑐫𑐵𑐂𑐥𑐶𑐳𑑄 𑐠𑑅𑐐𑐸 𑐩𑐟𑐥𑐟𑐶𑐂 𑐩𑐶𑐏𑐵 𑐔𑐶𑐣𑐫𑑂 𑐨𑑀𑐟 𑐧𑐶𑐫𑐵𑑅 𑐰𑐫𑑂‌𑐎𑑅𑐫𑐵𑐟 𑐮𑑂𑐫𑐫𑐵 𑐡𑐶𑐂 𑐦𑐂 𑑋

---

## 𑐬𑐸𑐎𑑂𑐳𑐣𑐵𑐫𑐵𑐟 𑐕𑐵𑐫𑑂 𑐨𑑀𑐟 𑐧𑐶𑐂𑐐𑐸 ?

𑐮𑑃 𑐡𑐫𑐾𑐎𑐵𑐧𑐶𑐂 𑐢𑐎𑐵𑑅 𑐮𑐵 𑐳𑐎𑐳𑐶𑐣𑑄 𑐢𑐫𑐵𑐔𑑂𑐰𑑄𑐐𑐸 𑐡𑐂 𑑋 𑐀𑐮𑐫𑑂 𑐄𑐐𑐸 𑐮𑑃 𑐡𑐫𑐾𑐎𑐾 𑐧𑐮𑐫𑑂 𑐀𑐣𑐫𑐵 𑐁𑐡𑐶𑐰𑐵𑐳𑐶 𑐰 𑐄𑐐𑐸 𑐠𑐵𑐫𑑂‌𑐫𑐵 𑐳𑑂𑐠𑐵𑐣𑐶𑐫 𑐩𑐣𑐹𑐟𑐫𑑂‌ 𑐣𑐫𑐾𑐐𑐸 𑐔𑑂𑐰𑐣𑐾𑐐𑐸𑐮𑐶𑐂 𑐕𑐸 𑐮𑐶𑐔𑑂𑐰𑑅 𑐮𑐵𑐎𑐶𑐂 ? 𑐕𑐸 𑐄𑐐𑐸 𑐮𑑃 𑐩𑐳𑑂𑐟𑐫𑑂‌𑐟 𑐮𑑂𑐰𑑅 𑐮𑐵, 𑐳𑐸𑐬𑐎𑑂𑐲𑐶𑐟 𑐖𑐹 𑐮𑐵?

**𑐳𑐎𑐳𑐶𑐐𑐸𑑄 𑐴𑑂𑐩𑐳𑐶𑐂𑐎𑐵, 𑐳𑐎𑐳𑐶𑐟 𑐴𑐣𑐵𑐧𑐣𑐵 𑐰 𑐳𑐵𑐩𑐵𑐖𑐶𑐎 𑐣𑑂𑐫𑐵𑐫𑐫𑐵 𑐣𑐶𑐟𑐶𑑄 𑐖𑐶𑐐𑐸 𑐥𑐮𑐵𑑅- 𑐖𑐶𑐐𑐸 𑐀𑐨𑐶𑐫𑐵𑐣 𑑋**

---
