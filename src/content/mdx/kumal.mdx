{/* ne.mdx */}

## कउना होकत् रुक्शना कपाली ?


आदिबासि जनजाति अदिकार, नेबाः सरोकार, रस्तिबस्तिक हक, भासिक न्याए अरिथात् सन्दिक अरिथात् यउनिक इत्तिसङ्खेक बेक्तिखास्हेरुक मुद्दाहेरुमा एक्कोरिएर जामातक न्याएतिरे तारन्तार लगान रहलक एकन् खप्पिस रहलक एकन् मानब अदिकारकर्मि होकन् । 
   ओकालत् र अदालति खेलोबटे बिभेदकारि सम्एन्त्रहेरुके चुनउति देतइ फेरबदलिक खातिर सालैसालदेखिन् जाँग्रेहे एकन् फेरबदलिक अगुआ होकन् । एसै भितर आदिबासि अरिथात् थानिए भासाहेरुके सरखारि कामकाजक भासाक नजिरमा मान्निता दिलाउनि, जुगि जमातक रस्तिक हक जगेर्ना कर्नि, पारसन्दिक बेक्तिहेरुक खातिर चिनारिक कानुनि मान्निता, सिच्छ्या, अरिथात रोजगारिक अदिकार भरपार्नि धान्दाहेरु रहलक बटन् । 
त्रिभुवन विश्वविद्यालयबटे भासाबिग्यान अरिथात् जामातेसास्तरमा स्नातक (बि.ए.) पड्लक । पूर्वाञ्चल विश्वविद्यालयबटे पाँचसाले  कानुन सङ्काएमा स्नातक (बिए एलएलबि)क पडाइ फच्चे करलक ।
नेपाल भासा, नेपाली, अङ्गरेजि, हिन्दि, उर्दु र तिबति भासासमन् थरिथरि भासाक जानाकार एकन् भासाकपिरिमि । थाइ भासाक अदारभुत ग्यन भइलक । नेपालक थानिए अरिथात् आदिबासि भासा सिक्नि र बुज्नि इलममा गाडा लगाब भइलक । 

--- 

### रुक्शना कपालीक जकअदार के होक् ?

आफन् दबिएलक अबाजके मुखरित करइके १५ सालक उमिरदिखिन् ब्लगलेखनबटे जामाते झप्कोजम्कोक यात्रा थालनि करलक । धार्दै धार्दै नेपाल भासाके विद्यालयक पाठ्ठेक्रममा घुसाउनि कराउनि, न्हुपुखु(रानिपोखरी)के मउलिक काइदामा फिरिनिर्मान् कराउनि, बट्टेके फइलाउनि नाउँमा नेबाः जमातके बितरा पारइके रोक्नि र भासिक न्याए भर पराउनि जसन् मुद्दाहेरुमा सक्रिए ओकालत अरिथात माउतेदाएक कसिकसाउ निर्बाहा करलक रहलौ । 
सालैसालक गउरब यात्रा (प्राइड परेड) आइजाना कर्नि अरिथात् खासकरि पारसन्दिक बेक्तिहेरुक चिनारिक अदिकार सङइ सन्दिक अरिथात् यउनिक इत्तिसङ्खेक बेक्तिहेरुके कानुनि साहाएता दिनि माउतेदिनि सम्स्थानक नजिरमा २०७५ सालमा क्वयेर युथ ग्रुप (त्तगभभच थयगतज न्चयगउ) क सङइ थपना करलक रहलौ । जबरजस्ति करनिक कानुनमा समाबेसिता, बइबाइक एकानासेपन, नागरिकताक अदिकार, सरखारि सेबामा आरच्छेन् अरिथात् सिच्छ्यामा पउँच जसन् थरिथरि फइल्ल भइलक सरोकारक रिट निबेदनहेरुमा क्वयेर युथ गुरुपले माउते लेइलक रहे ।

२०७७ सालबटे उनिक बट्टेक सङ्घर्स न्याएलएक इजलाससमन् फइल्ल भइलक होक् । एसि क्रम्मा पुरबान्चल विश्वविद्यालयमा सिखारु दरिता (रजिस्ट्रेसन) क खातिर सर्वोच्च अदालतबटे अन्तरिम आग्या प्राप्त भइर सप्फल भइकन आइले सन्दिक यउनिक इत्तिसङ्खेक अथाहा अन्ने सिमान्तकिरित् जमातक हक अदिकार कानुनि न्याएक खातिर तारन्तार कसिकसाउ भइरहलक बटन् । 
उनिक रिट निबेदनहेरु मद्दे सरखारि कामकाजक भासाक नजिरमा आदिबासि अरिथात थानिए भासाहेरुक थापना थालनि र चालु कराउनि पिनि रहलक बाट् । 
२०७६ सालमा थानिए सरखारले उनिक जाहानके आफन् पुर्खौलि रस्तिबटे पलाइन करइलक बाटै । ‘थाय्बाय्या ल्वापु’ नाउँक जम्को थालनि करेर जुगि जामातक परम्परागत रस्तिबस्तिक सोआमित्तो अदिकारक खातिर ओकालत कर्तइ आइरहलक बटन् । 
बक्रपद (क्लबफुट) नाउँक जिउक अपाङ्गताक सिन् जन्मलक र हाल अबसेस (रेसिड्युअल) अपाङ्गताक सिन् बाँचिरअलक उनि पउँचयुक्तता अरिथात् अपाङ्गता भइलक बेक्तिक जिउँदा मअसुसके राजनितिक मन्चमा नेनइके चाहलक बटन् ।
उनिले सन्दिकता, यउनिकता अरिथात् नेपाल भासाक सबालमा तिनओटा भासामा २० कहँदा मस्तै किताबहेरु लेख्लक बटन् ।

--- 

### रुक्शनाक खास्खास् फलिफापहेरु के के होकत् ?

- **सम्मान तथा इनामहेरु:** मन्छेक अदिकारक छेत्रमा पुराइलक फेरबदलिकारक मदतक कदरसोरुप उन्केले बिबिसि १०० आइमाइ (सन् २०२३), टाइम १०० नेक्स्ट (सन् २०२४) र फोब्र्स ३० अन्डर ३० (सन् २०२५) जसन् तिन इज्जेतिलो परमुलुके इनाम पाइसक्लक बटन् ।
- **कानुनि कोसेढुङ्गा:** नेपालमा पारसन्दिक चिनारिक कानुनि मान्निताक इतिहासमा उनिक रिट निबेदनमा सर्वोच्च अदालतबटे २०८० सालमा भइलक फइसला एकन् कोसेढुङ्गाक नजिरमा थापित भइलक बाट् ।

---

### रुक्शनाके कसन्करि मतदान कर्नि ?

रुक्शना कपाली प्रगतिशील लोकतान्त्रिक पार्टीबटे  प्रतिनिदि सभाक एकन् मुल समानुपातिक माउतो होकत् । एस् पार्टीक चुनाउ चिन्न ‘‘आँखा’’ होकै । 
रुक्शनाके मतदान कर्नि सामानुपातिक तरिफक मतपत्रमा आँखा चिन्नमा सोस्तिक छाप लाइर मतदान कर ।
सामानुपातिक चुनाउ प्रनालि भितरक माउतो भइलकले, मुलुकभरिक जउनासुकै चुनाउ छेत्रक मतदाताहेरुले आफन् मतपत्रमा आँखा चिन्नके मत(भोट) देइर उन्केके सात देइके सक्निबाट । 

---

### रुक्शना कपालीके केकरै मत (भोट) दिनि ?

“बट्टे बनाइदेनु कहेर त सप्पइले कइरअलक होकइल । तेसन् भइनि पिनि तो बट्टे बनाउँदा तेँहाक आदिबासि र थानिए जामातक गास बासमा के हान्ति पुक्ला ? के तो बट्टे लालाबालाक खातिर रक्खे कर्नि बाटै ? के बुढापाकाहेरु तो बट्टेमा मन्दराएर हिनइके सकइल ? के अपाङ्गाता भइलक बेक्तिहेरुले मन्द्रइतै तो बट्टे भोकचल्ति करइके सकइल ? मइ इनइ अनदेखा करिएलक र दबाइएलक पच्छेहेरुके सदनमा उठाइके माउतो देइलक होकउँ । जामाते न्याए रक्खवारि करइके कानुनि पहलकदमि लिनि र राज्जेक मुलदारबटे ओजेलमा पारिएलक सिमान्तकिरित् जमातक मुलि माउते कर्नि ज मोर मुल भिउ होकइ ।”

**सप्पइक चिनारि, सप्पइक इजेतिलो मान : जामातेक न्याएक खातिर मोर झप्कोजम्को**

---


